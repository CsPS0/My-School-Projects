Tengerimalac

Egy vagy több tengerimalac?

E kedves kisemlősök szelídített változataiban is erős igény van a fajtársak jelenlétére, ezért tengerimalacot egyedül tartani tilos. Ha azt akarjuk, hogy tengerimalacunk jól érezze magát, egészségesebb és kiegyensúlyozottabb legyen, válasszunk mellé legalább egy társat. Mivel területvédők, mindegyiknek külön házat kell biztosítanunk a közös ketrecben, és elegendő táplálékkal kell őket ellátnunk, hogy emiatt ne legyen nézeteltérés. Az első találkozás semleges helyen történjen, és pár napig tartsuk őket megfigyelés alatt, s ha verekedést észlelünk, egy időre ráccsal válasszuk ketté a ketrecet, míg meg nem szokják egymást. Ha nem tűrik egymást, ne erőltessük!

Ivaros hím(ek) és nőstény(ek) együtt tartása nem ajánlott, tudnunk kell, hogy a tengerimalacok 4 hetes korukra ivarérettekké válnak. Ebben az esetben sok utódra számíthatunk, és így a nőstény egészségét, vagy akár az életét is veszélyeztethetjük, a kölykök elhelyezésének nehézségeiről nem is beszélve. A túl korai ellés okozta károsodások nem mindig jönnek elő azonnal, ám a túl fiatalon szaporított nőstény sajnos ritkán éri el a kétéves kort, ezért az 5-6 hónaposnál fiatalabb nőstény szaporításra nem alkalmas. 8-10 hónapos koráig lehet (de nem szükséges!) fedeztetni, ha azonban egyéves koráig nem szült, szaporítása anatómiai okokból tilos.

Életterének megválasztása

Az emberközelben tartott tengerimalac hamar megszokja a zajokat, társaságunkat, és barátságossá válik. A számára megfelelő környezeti hőmérséklet a 16-24 Cº, az átlagos szobahőmérsékleten jól érzik magukat. Ügyeljünk arra, hogy hirtelen hőingadozásnak ne legyen kitéve, és ami a legfontosabb, a helység jól szellőztethető, de huzatmentes legyen. Mivel nagy a mozgásigénye, tartsuk minél tágasabb ketrecben. A megfelelő választás egy mély tálcás ketrec, melynek mérete két tengerimalac esetén legalább 100*50 cm, vagy ennél nagyobb.

Képek forrása: Unsplash

(URl a linkhez: https://unsplash.com/)